---
layout: post
title: "Meslekî Serüvenim"
date: 2019-08-08
description:
image: /assets/images/placeholder-9.jpg
author: Evren Kutar
tags:
  - cv
  - otobiyografi
---
Şu anda [Photoslurp](https://hi.photoslurp.com)'te backend developer pozisyonunda çalışıyorum. Bu noktaya nasıl geldiğimin hikayesini paylaşmak istedim. Bazı arkadaslar bunun ilham verici olabileceğini söyledikleri için de gaza geldim bu konuda.

#### Askeri okul ve astsubaylık
1996 yılında Eskişehir’deki Sami Sipahi Ortaokulu’ndan mezun oldum ve o zamanki ismiyle Çankırı Astsubay Hazırlama Okulu’nu kazanarak Çankırı’ya gittim. Nedeni niçini bir tarafa askeri lisede okudum ve okul bittikten sonra tankçı sınıfına seçildim. 2009 yılına kadar Tekirdağ (Zırhlı Tugay), Ankara, Gemlik, Şırnak Cizre (Zırhlı Tugay), Hakkari (Dağ Komando Tugayı), Kosova (KFOR) ve İstanbul (Zırhlı Tugay)’da astsubay olarak çalıştım. Askerlik işini ilk günden itibaren hiç sevmeden yaptım. 2009 yılı nisan ayında işe gitmemek suretiyle firar ederek ordudan atıldım. Ordudan atılmakla alakalı birkaç adet davadan bir takım para ve hapis cezaları aldım, ne kadar olduklarının bir önemi yok. Böylece “sivil” hayatım başlamış oluyordu. Askerî hayat konusunda detaylı yazmayı lüzumsuz gördüğümden kısaca özet geçmeyi tercih ediyorum.

#### Sivil hayat
Sivil hayatım İstanbul’da başladı. 1 buçuk yıla yakın firarî yaşadım. Bu süre firar davasının açılmasından başlayıp firar süresinin ordudan atılmaya yetecek kadar uzun sürmesini kapsıyor. Bu süre içinde önce kendisi de eski astsubay (o da kendini attırdı) olan bir arkadaşımla prova kayıt stüdyosu açıp orayı batırdık.

Daha sonra bir arkadaşımın yardımıyla bir reklam ajansında stand görevlisi olarak çalışmaya başladım. Telefon tanıttım, bir sigara firmasına gizli müşterilik yaptım, vs. Eğlenceli bir dönemdi diyebilirim. Fakat eğlencesinin yanısıra askerlik işinin verdiği kifayetsiz özgüvenin o kifayetsizlik kısmını alıp yerine gerçek miktardaki özgüveni bırakması açısından çok da faydalıydı. Gerçek özgüvenle yüzleşmek pek lezzetli bir çipetpet sayılmaz açıkçası.

Stand tanıtımı yaparken bir yandan da “doğru düzgün” bir iş yapmam gerek şeklinde bir baskı hissetmeye de başlamıştım. Sevdiklerimin yardımıyla bir medya şirketinde bir işe girdim. Bir iş diyorum çünkü net bir titr bulamadım bu iş için. Bir yazılım geliştiriliyordu. Bir takım geliştiriciler yurtdışındaydı, bir panel vardı ben bu panele gelen geri bildirimlere göre “ticket” açıyor, bazı özellikleri test ediyor ve yine bu yabancı ekiple iletişime geçip olanı biteni takip ediyordum. Bu işe girmemi sağlayan tek becerim ingilizce bilmemdi sanırım. Bu sırada evde kız arkadaşımın bilgisayarında dreamviewer kurup html ve css ile web sayfaları nasıl yapılabiliyor ki diye bakmaya başlamıştım. Bunlar 2010 yılı kasım ayına falan tekabül ediyor. Orada 4 ay çalıştım, tam onlar beni kovacakken istifa ettim. Tabi istifa etmeden evvel bir iş bulmuştum; bilişim yayınları editörlüğü.

#### Programlamaya ilk adım
Bu editörlük işinin ilanını kendisi de editörlük yapan bir arkadaşım görmüş ve bana istersen başvur demişti. Başvurdum. Biraz önce söylediğim html-css zımbırtıları artı yine ingilizce bilmenin artısıyla işe kabul edildim. Oradayken önümden bir sürü teknik kitap geçti, çoğunu satır satır okuyup redaksiyonlarını yaptım. Gözümün yazılım işini kesmeye başladığı zaman bu editörlük zamanıdır. Orada Java, Linux, SEO gibi daha önce duymadığım kavramlar duydum, anlamasam da varlıklarından haberdar oldum. Bu dönemde kendime ilk bilgisayarımı da aldım; Amd Phenom II X4 955 işlemcili 4 GB bellekli bir masaüstü bilgisayar. Arkadaşımın zoruyla Ubuntu Studio 10.04 LTS kurdum. Linux’la tanışmam da 2011 mart ayıdır.

Mailleri karıştırırken denk geldiğim şu detay python’la ne zaman karşılaştığımı ya da kafaya ne zaman taktığımı gösteriyor. Editörlük yaparken çeviri yapmak üzere mailleştiğim O’reilly yayınevinin sorumlusuna aynen şöyle yazmışım;

`“i want to learn that do you have an extra discount for the other print houses? (book costs %10 of my salary here :) )”``

Cevap olarak “I am happy to give you the ebook as a present (see attached)” dönmüş. Tarih 14 haziran 2011. Python öğrenmem için O’reilly’den bana bir kitap hediye ettiler, böyle söyleyince çok daha dramatik oldu :) Ama ben bu kitabı hemen hatmetmedim tabii ki. 2011 bitene kadar orada çalıştım sonra istifa ettim.

2012'ye girilirken işsizdim. Daha sonra evde php’yle daha çok uğraştım. Prestashop kurmak ufak html-css dokunuşlar falan gibi şeyler yaptım. Sonra yine iş arayışım devam etti ve mayıs 2012'de Mobilera'nın R&D departmanında ilk kez yazılımcı / coder / developer / R&D specialist olarak işe alındım. Orada bir takım projeler için genelde codeigniter kullanarak son derece basit MVP’ler geliştirdim. Diğer taraftan da python’la haşır neşir olmaya başlamış ve ‘bu python’un codeigniter’ı ne ola ki?’ diyerek django’yla da tanışmıştım. Bu arada bazı projelerde gönderilen java kodlarının entegre edilmesi, şirketteki diğer geliştiricilerin yetişemediği yerlerde c# projelere maintenance gibi bir sürü yere girip çıkmak durumunda da kaldım. Hepsinin faydası oldu. 2012 aralık ayında istifa ettim.

2012 yılında bu öğrendiğim python ve django’yla getdemocracy diye bir proje yazdım. Bu arkadaşlar arasında 2011 seçimleri öncesi meclis datasını scrape edip oradan anlamlı bir şeyler çıkartalım diye uğraştığımız işlerin websitesi haline getirilmesi konulu bir işti. Son 3 senedir çivi çakılmamış kodlar [https://github.com/getdemocracy/getdemocracy](https://github.com/getdemocracy/getdemocracy) burada duruyor. Niye çivi çakmadım? Buna herkes cevap verebilir sanırım.

En nihayetinde elimde bir open-source proje, bir takım dillerle haşır neşirlik, R&D backgroundu vs. ile 2013 mart ayında ilk kez bir python/django işi yapılan yerde işe girdim.

Bundan sonrasını çok detaylı yazmama gerek yok. O günden beridir ağırlıklı olarak python ile yazılım geliştiriyorum. Geçen sene AngularJS de kattım skill-set’ime. 2016 haziran ayından beri de yurtdışındaki bu şirkette çalışıyorum. Son olarak da Haskell öğrenmeye başladım, fonksiyonel programlamaya doğru yelken açmak niyetindeyim.

Bu hikayeden insanların bir ilham veya gaz almaları kişisel olarak hoşuma gider. “Bize ne ki şimdi bundan o.O” diyenlerin de canı sağolsun.

P.S.: Bu süre zarfında yukarda isimlerini açıklamadığım desteklerini esirgemeyen tüm dostlarıma tekrar teşekkür ederim.
