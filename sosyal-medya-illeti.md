---
layout: page
title: Sosyal Medya Illeti
permalink: /sosyal-medya-illeti/
---

İlletten kasıt aslında facebook ama kurunun yanında yaş da yanıyor. 2 yıldır sosyal medya kullanım şeklimi değiştirdim ve bu 2 sene sonunda kafamın daha rahat olduğunu görüyorum. Yaptığım şeyi kısaca anlatayım;

Facebook ve twitter’da kendime uygun bir kullanım şekli oluşturdum. Önce facebook’u tamamen kapatmak istedim, kapattım da. Fakat meslek icabı mecburen açmak zorunda kaldım…

https://twitter.com/HakanTasiyan_/status/1008453256182484993

Evet, karnımızı bu illet sayesinde doyuruyoruz, maalesef uygunsuz gerçek… Neyse yeni bir hesap açtım ancak ‘bu hesabı iş için açtım’ şeklinde bir not iliştirdim. Daha sonra da yazılımla alakalı dokümantasyon sayfaları hariç 2 ya da 3 kez girip baktım ne var ne yok diye. Facebook için yaptığım şey bundan ibaret. Aslında hayatımdan tamamen çıkarttım diyebilirim.

Twitter ise uzunca bir süreç sonunda şu anki haline geldi. Öncelikle sürekli haber paylaşan, kendine acımalı tweetler atan herkesi irtibat şeklime göre ya sessize aldım ya da takibi bıraktım (Okuyanlardan bazıları sessize alınmış olabilir, no offense xD). Gündeme ve ülkeye dair kaygılarını zincirleme şekilde ve anksiyete nöbeti halinde paylaşanları artık neredeyse görmüyorum. Kısıtladığım şekliyle sadece hobi ve mesleki konulardan oluşan bir timeline’ım var artık. Diğer yandan twitter da sürekli şu şunu takip ediyor diye gerekli gereksiz herkesi dayatıp durmaya devam ediyor ama buna karşı hissizleşmeyi başardım.

Bu iki platformda kontrol bende diyebileceğim bir kullanım şeklim var artık.

Bilgiye erişebilmek vs. maruz kalmak
Bence habere ve bilgiye bu platformların yarattığı şekliyle maruz kalmak yanlış. Cep telefonu konusundaki fikrim de benzer; cep telefonu herhangi biri istediğinde cep telefonu sahibine erişebilsin diye değil, telefon sahibi istediğinde herhangi biri tarafından erişilebilir olsun diye var. Sosyal medyanın bilgi akışı da aynı şekilde olmalı diye düşünüyorum. Ancak sosyal medya onu takip et, bunu like’la, bildirimler, eposta listeleri zart zurt derken sürekli ensende gezen ve dikkatini çekmeye çalışan gıcık bir tip benim gözümde. Gazete veya dergi gidip bakkaldan alınan bir haber kaynağıyken şu anda siz istemeden günün her anında bir yerlerden çıkan rahatsız edici bir şeye dönüştü. Mesela mutfakta tencerenin kapağını açıyorsunuz ve oradan Kılıçdaroğlu çıkıp böyle bir şey olabilir mi diyor. Bunun gibi bir şey.

Burada cehalet mutluluktur gibi bir şey demek istemiyorum. Demek istediğim haberdar olmak böyle bir şey olmamalı. Haberdar olunacak kanalları ve bunun şeklini kontrol edebilmeliyiz. Olan biteni takip edebiliriz fakat hayatın geri kalanını yaşarken bazı şeyleri ertesi günün gazetesinde okuyup haberdar olmakta da bir yanlış yok. Bilgiye erişebilmeliyiz ve hatta erişmeliyiz de. Ama diğer yandan bu haber yağmuru altında akıl sağlığımızı korumak da çok önemli. Facebook ırkçı akrabalarla aynı odada Suriyeli mültecilere sürekli sallanan bir muhabbetin ortasında kalmak gibi bir yer ve oradan çıkılması gerekiyor. Twitter illetini bu şekilde bir cümleye indirgeyemeyeceğim ama onun da eksik bir tarafı yok.

Sosyal medyadan arınmak benim için hayatın katlanılırlığını artırdı. Elbette tek başına her şeyin suçlusu değildi, ama bir bela eksilmiş oldu. Bu da bir şey. İki sene sonunda herkese tavsiye ederim.